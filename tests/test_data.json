[
  {
    "title": "帝京篇十首 一",
    "author": "太宗皇帝",
    "paragraphs": [
      "秦川雄帝宅，函谷壯皇居。",
      "綺殿千尋起，離宮百雉餘。",
      "連甍遙接漢，飛觀迥凌虛。",
      "雲日隱層闕，風煙出綺疎。"
    ]
  },
  {
    "title": "帝京篇十首 二",
    "author": "太宗皇帝",
    "paragraphs": [
      "巖廊罷機務，崇文聊駐輦。",
      "玉匣啓龍圖，金繩披鳳篆。",
      "韋編斷仍續，縹帙舒還卷。",
      "對此乃淹留，欹案觀墳典。"
    ]
  },
  {
    "title": "帝京篇十首 三",
    "author": "太宗皇帝",
    "paragraphs": [
      "移步出詞林，停輿欣武宴。",
      "琱弓寫明月，駿馬疑流電。",
      "驚雁落虛弦，啼猿悲急箭。",
      "閱賞誠多美，於茲乃忘倦。"
    ]
  },
  {
    "title": "寒雨朝行視園樹",
    "author": "杜甫",
    "paragraphs": [
      "柴門雜樹向千株，丹橘黃甘此地無。",
      "江上今朝寒雨歇，籬中秀色畫屏紆。",
      "桃蹊李徑年雖故，梔子紅椒豔復殊。",
      "鏁石藤稍元自落，倚天松骨見來枯。",
      "林香出實垂將盡，葉蔕辭枝不重蘇。",
      "愛日恩光蒙借貸，清霜殺氣得憂虞。",
      "衰顏更覓藜床坐，緩步仍須竹杖扶。",
      "散騎未知雲閣處，啼猨僻在楚山隅。"
    ]
  },
  {
    "title": "帝京篇十首 五",
    "author": "太宗皇帝",
    "paragraphs": [
      "芳辰追逸趣，禁苑信多奇。",
      "橋形通漢上，峰勢接雲危。",
      "煙霞交隱映，花鳥自參差。",
      "何如肆轍跡？萬里賞瑤池。"
    ]
  },
  {
    "title": "帝京篇十首 六",
    "author": "太宗皇帝",
    "paragraphs": [
      "飛蓋去芳園，蘭橈遊翠渚。",
      "萍間日彩亂，荷處香風舉。",
      "桂楫滿中川，弦歌振長嶼。",
      "豈必汾河曲，方爲歡宴所。"
    ]
  },
  {
    "title": "帝京篇十首 七",
    "author": "太宗皇帝",
    "paragraphs": [
      "落日雙闕昏，回輿九重暮。",
      "長煙散初碧，皎月澄輕素。",
      "搴幌翫琴書，開軒引雲霧。",
      "斜漢耿層閣，清風搖玉樹。"
    ]
  },
  {
    "title": "帝京篇十首 八",
    "author": "太宗皇帝",
    "paragraphs": [
      "歡樂難再逢，芳辰良可惜。",
      "玉酒泛雲罍，蘭殽陳綺席。",
      "千鍾合堯禹，百獸諧金石。",
      "得志重寸陰，忘懷輕尺璧。"
    ]
  },
  {
    "title": "帝京篇十首 九",
    "author": "太宗皇帝",
    "paragraphs": [
      "建章歡賞夕，二八盡妖妍。",
      "羅綺昭陽殿，芬芳玳瑁筵。",
      "珮移星正動，扇掩月初圓。",
      "無勞上懸圃，即此對神仙。"
    ]
  },
  {
    "title": "相和歌辭 從軍行",
    "author": "張祜",
    "paragraphs": [
      "少年金紫就光輝，直指邊城虎翼飛。",
      "一卷旌收千騎虜，萬全身出百重圍。",
      "黃雲斷塞尋鷹去，白草連天射雁歸。",
      "白首漢廷刀筆吏，丈夫功業本相依。"
    ]
  },
  {
    "title": "贈別上元主簿張著",
    "author": "韓翃",
    "paragraphs": [
      "上書一見平津侯，劒笏斜齊秣陵尉。",
      "朝垂綬帶迎遠客，暮鎖印囊飛上吏。",
      "長樂花深萬井時，同官無事有歸期。",
      "回船對酒三生渚，繫馬焚香五願祠。",
      "日日澄江帶山翠，綠芳都在經過地。",
      "行人看射領軍堂，遊女題詩光宅寺。",
      "風流才調愛君偏，此別相逢定幾年。",
      "惆悵浮雲迷遠道，張侯樓上月娟娟。"
    ]
  },
  {
    "title": "別氾水縣尉",
    "author": "韓翃",
    "paragraphs": [
      "未央宮殿金開鑰，詔引賢良卷珠箔。",
      "花間賜食近丹墀，烟裏揮毫對青閣。",
      "萬年枝影轉斜光，三道先成君激昂。",
      "谷水直言身不顧，郄詵高第轉名香。",
      "綠槐陰陰出關道，上有蟬聲下秋草。",
      "奴子平頭駿馬肥，少年白皙登王畿。",
      "五侯客舍偏留宿，一縣人家爭看歸。",
      "南向千峯北臨水，佳期賞地應窮此。",
      "賦詩或送鄭行人，舉酒常陪魏公子。",
      "自憐寂寞會君稀，猶著前時博士衣。",
      "我欲低眉問知己，若將無用廢東歸。"
    ]
  },
  {
    "title": "送從翁赴任長子縣令",
    "author": "權德輿",
    "paragraphs": [
      "家風本鉅儒，吏職化雙鳧。",
      "啓事才方愜，臨人政自殊。",
      "地雄韓上黨，秩比魯中都。",
      "拜首春郊夕，離杯莫向隅。"
    ]
  },
  {
    "title": "送從弟廣東歸絕句",
    "author": "權德輿",
    "paragraphs": [
      "夏雲如火鑠晨輝，欵段羸車整素衣。",
      "知爾業成還出谷，今朝莫愴斷行飛。"
    ]
  },
  {
    "title": "送王鍊師赴王屋洞",
    "author": "權德輿",
    "paragraphs": [
      "稔歲在芝田，歸程入洞天。",
      "白雲辭上國，青鳥會羣仙。",
      "自以碁銷日，寧資藥駐年。",
      "相看話離合，風馭忽泠然。"
    ]
  },
  {
    "title": "送薛溫州",
    "author": "權德輿",
    "paragraphs": [
      "昨日饋連營，今來刺列城。",
      "方期建禮直，忽訪永嘉程。",
      "郡內裁詩暇，樓中遲客情。",
      "憑君減千騎，莫遣海鷗驚。"
    ]
  }
]